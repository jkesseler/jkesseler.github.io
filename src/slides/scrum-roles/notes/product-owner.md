# De Product Owner

Zoals de naam al zegt is de Product Owner eigenaar van het product. Hij of zij bepaald namens de stakeholders het uiteindelijke resultaat.

De Product Owner kan de wensen van een comité vertegenwoordigen via de Product Backlog, maar iedereen die een wijziging op de Product Backlog wil moet dat via de Product Owner doen. De Product owner is al enige verantwoordelijk voor de inhoud van de Product Backlog.

De beslissingen van de Product Owner zijn zichtbaar in de Product Backlog.

Product Backlog management omvat o.a.:
- Helder omschrijven van Product Backlog items;
- Ordenen van Product Backlog items, om doelen en missie op de beste manier te behalen;
- Optimaliseren van de waarde van het werk dat de Developers uitvoert;
- Ervoor zorgen dat de Product Backlog zichtbaar, transparant en duidelijk is voor iedereen,
  en dat het laat zien waar het Scrum Team als volgende aan gaat werken; en
- Ervoor zorgen dat de Developers de Product Backlog items begrijpt tot het niveau dat
  nodig is.

In de context van een Sprint mag niemand anders werkzaamheden aan de Developers geven. Het is de Developers niet toegestaan te acteren op wensen van iemand anders dan de PO.

**Om te kunnen slagen als Product Owner, moet de organisatie zijn / haar beslissingen respecteren. Als de Product Owner wordt 'overruled' komt de backlog en daarmee het hele project in gevaar.**


## 5 Kerntaken van een Product Owner:

### 1. Vertegenwoordigen van het klantbelang
De Scrum Guide schrijft voor dat de Product Owner altijd één persoon is. Dat kan de klant of de opdrachtgever zélf zijn. Het belangrijkste is dat de belangen van de klant goed zijn vertegenwoordigd. Samenwerking met verschillende stakeholders is daarom erg belangrijk. Het is de verantwoordelijkheid van de Product Owner om in de juiste frequentie contact te onderhouden met elke stakeholder.

Zo zorgt de Product Owner dat hij of zij aan het Scrum Team kan vertellen wat waarde is.

### 2. Samenwerken met de Developers en de Scrum Master
Het samenwerken en communiceren met de Developers en de Scrum Master is van groot belang. Als je de Product Owner rol op je neemt, bepaal je namelijk “wat” er moet worden gedaan, maar laat je de Developers volledig vrij in “hoe” dit wordt gerealiseerd.

Het wordt niet aanbevolen om als Product Owner óók de rol van Developer op je te nemen. Dit is voor veel Product Owners erg wennen, zeker als deze vroeger zelf projectleider zijn geweest. Een projectleider bepaalt meestal namelijk naast “wat” er moet gebeuren ook “hoe” het gebeurt én wie wat doet.

Het is van belang dat zowel de organisatie als de externe stakeholders respecteren dat de Product Owner beslissingen neemt. Door de keuzes bij één persoon te leggen, is er meer focus en zorg je er voor dat “de trein dóór blijft rijden”.  Je verzandt niet in eindeloze discussies over wie wat belangrijk vindt en wat de uiteindelijke vervolgkeuzes zijn.


### 3. Beheren van de Product Backlog
De Product Owner prioriteert de Product Backlog en bepaalt de volgorde waarin de Product Backlog Items moeten worden opgepakt. De belangrijkste wensen staan bovenaan, omdat deze de grootste waarde opleveren voor de uiteindelijke gebruikers van het eindproduct.

Het beheer van de Product Backlog bestaat niet alleen uit het rangschikken naar prioriteit, ook het duidelijk omschrijven van de items is een belangrijke taak. Een goede omschrijving van de items op de Product Backlog zorgt ervoor dat het Scrum Team ze begrijpt en kan oppakken. Product Backlog items worden vaak geschreven in het “user story” formaat.

### 4. Monitoren van de voortgang
De Product Owner is een gedeelte van de tijd bezig met het geven van feedback. In dit opzicht is de ‘review’ meeting aan het einde van een Sprint erg belangrijk voor de Product Owner, omdat daar wordt getoond wat er is gemaakt. Het Scrum Team bepaalt grotendeels samen de invulling van de review meeting. De Product Owner is verantwoordelijk voor het uitnodigen van de belangrijkste stakeholders.

Tijdens de Review meeting werkt het Scrum Team samen met de stakeholders. Er wordt feedback verzameld op het opgeleverde werk en men kijkt vooruit naar wat er komen gaat.

In deze meeting worden opgeleverde Backlog items goed- of afgekeurd. Op basis van deze “eindafrekening” wordt een Burndown Chart gemaakt. Deze grafiek toont de voortgang en biedt een handvat om te voorspellen wanneer een project in zijn volledigheid kan worden opgeleverd. De feedback die uit de meeting voortkomt, dient ook meteen als input voor de volgende Sprint Planning.

### 5. Creëren van een visie (Product Goal) op het eindproduct
De Product Owner houdt zich ook bezig met het creëren van een visie op het eindproduct. Deze visie ligt besloten in de Product Goal. Daarvoor moeten alle ontwikkelingen binnen de markt worden gevolgd. Het leren over – en het observeren en analyseren van – de markt is dus een belangrijk onderdeel van zijn/haar taak.

Het is van belang dat de Product Owner weet wat er speelt omdat er verschillende belangen tegen elkaar moeten worden afgewogen. Het is ook aan de Product Owner om belangrijke inzichten met betrekking tot het product te delen met de rest van het Scrum Team. Dit doet de Product Owner in ieder geval in de Sprint Planning.

Bron: [Product Owner: de 5 belangrijke taken + een handig template](https://agilescrumgroup.nl/product-owner-rol-taken/)